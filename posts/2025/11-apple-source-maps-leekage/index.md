---
tags: ['apple', 'javascript', 'appstore', 'news', 'sourcemaps']
---

# Вихідний код вебверсії App Store: Apple завдає удар у відповідь

Минулого тижня, `Apple` розкрила вихідний код нового вебсайту `App Store`. Про це писали всі окрім мене, починаючи від [Dou](https://dou.ua/forums/topic/56417/)  закінчуючи [TechRadar](https://www.techradar.com/pro/security/want-to-take-a-look-at-apples-development-secrets-it-accidentally-leaked-its-entire-front-end-source-code-for-its-new-app-store-which-is-now-available-for-anyone-to-view-for-now). **Проте, це був лише початок**: більшість репозиторіїв з вихідним кодом `App Store` були **видалені з GitHub за запитом Apple**, про це я розповім далі.

![Повідомлення про видалення репозиторії за запитом Apple: "Repository unavailable due to DMCA takedown."](https://raw.githubusercontent.com/dolgachio/open-source-ua/refs/heads/main/posts/11-apple-source-maps-leekage/unavailable-notice.png)

## Як це взагалі відбулося?

Все почалося з того, що розробники `Apple` допустили помилку: **випадково опублікували сорс мапи (source maps) для свого коду**. 

_Технічне пояснення_: **[сорс мапи (source maps)](https://developer.mozilla.org/en-US/docs/Glossary/Source_map)** — це файли, які дозволяють бачити вихідний код через інструменти розробника в браузері. Зазвичай код у вебі публікується **мінімізованим і обфускованим**, і там мало що можна зрозуміти, тому їх і використовують під час налагодження коду. Але це не просто інструмент розробки, маючи сорс мапи, **можна легко відновити вихідний код повністю: структуру файлів, імена змінних, коментарі, залежності тощо**. Наприклад, за допомогою ось такого розширення для браузера: [Save All Resources browser extension](https://chromewebstore.google.com/detail/save-all-resources/abpdnfjocnmdomablahdcfnoggeeiedb)

Тому, коли це відбулося з `App Store`, одразу знайшлися люди, які витягнули вихідний код із сорс мапів і **почали публікувати його на GitHub через свої акаунти**.

І тут починається найцікавіше, бо юридично **код не стає опен-сорс від того, що ви його випадково отримали**. Ба більше, цей код усе одно належить `Apple`, і розповсюджувати його без дозволу компанії **заборонено**.

## Apple завдає удар у відповідь

І ось Apple почала діяти. З блискавичною швидкістю в той самий день **GitHub на запит Apple видалив**, увага: [8,270(!) репозиторіїв із вихідним кодом App Store](https://github.com/github/dmca/blob/master/2025/11/2025-11-05-apple.md). Майже всі посилання, які публікували в новинах, **вже видалені і недоступні**. Я про це випадково дізнався, коли мій колега запитав, чи не встиг я склонувати один із таких репозиторіїв, бо він вже видалений.

Проте, як ми всі знаємо, **в інтернеті нічого не зникає назавжди**. І хоча більшість репозиторіїв вже видалені, їх продовжують створювати наново.

**Їх дуже легко знайти**: шукаєте на `GitHub` за ключовим словом `apps.apple.com` і сортуєте за `'Recently Updated'`. Якщо я зміг знайти, то ви теж зможете.

![Ілюстрація як шукати подібні репозиторії на GitHub](https://raw.githubusercontent.com/dolgachio/open-source-ua/refs/heads/main/posts/11-apple-source-maps-leekage/how-to-search-for-app-store.png)

## Що мене бентежить?

Напочатку мені було весело, і я навіть написав коментар:

![Коментар dolgachio на форумі Dou: "Просто топ, найкраща новина за день.А я ще думаю, що це за проєкт такий зʼявився цікавий. Спочатку подумав, що Еппл задонатили сорс код свій, що на них сильно не схоже"](https://raw.githubusercontent.com/dolgachio/open-source-ua/refs/heads/main/posts/11-apple-source-maps-leekage/comment-apple.png)

Проте, зараз мене бентежать дві речі:

1. **Етичність розповсюдження коду Apple**. 

    **Наскільки ок публікувати код, який ми отримали випадково?** Я розумію, що до `Apple` є багато питань, але чи варто порушувати їхні права інтелектуальної власності? Мені особисто було б супер некомфортно, якби хтось так зробив з моїм кодом, думаю як і вам. 

2. **Кому належить код опублікований на `GitHub`?** 

    Уявімо, я створив проєкт і залив його на `GitHub`. **Чи належить цей код і репозиторій мені?** Хочеться відповісти, що так, але чи може `GitHub` **видалити** його без мого дозволу **за запитом якоїсь компанії**? А якщо це популярний проєкт з багатьма зірочками і форками?

    В ситуації з `Apple`, все відносно зрозуміло, проте як це працює під капотом? Які **докази** має надати компанія, щоб `GitHub` видалив репозиторій? Чи може `GitHub` просто довіритися компанії **без перевірки**? Мені особисто дуже ніяково після всього цього. Можливо, нам треба почати думати про самостійний хостинг своїх проєктів? Наприклад, як описано тут: [GitHub Enshittification](https://dbushell.com/2025/08/11/github-ensloppification/).

## Підсумки

Як на мене це показова історія, яка ще не завершилась. Вона піднімає багато питань про **етику**, **права інтелектуальної власності** і роль платформ як `GitHub` у регулюванні контенту. Раніше мені здавалось, що подібна модерація може відбуватись лише в соціальних мережах, але ніт. Можливо я занадто сильно себе накрутив, але післясмак так собі. А ви що думаєте з цього приводу?
